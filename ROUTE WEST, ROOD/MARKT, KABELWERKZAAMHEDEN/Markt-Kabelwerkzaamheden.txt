Weet u dat ze naar ons kijken?
Over minstens één eeuw heen
Staren ze ons verbaasd, neutraal
Nieuwsgierig, trots, gespannen aan
Wat zouden ze denken?
Dit:
Kijk maar, zie ons staan
Trots op ons werk
Ons Gouda, ons bestaan
De moderne tijd, die komt er aan

De kerktoren van de Kleiwegkerk
De gevel van Café Belvedère
De gaper aan de linker marktzijde
De keien van de markt rechts vooran
De klinkers in rijen links langs de kant
De gleuf met kabels vooraan
De kruisende leidingen in de geul
De richel aangestampt zand
De planken er overheen

Het is maar waar je kijkt
Alles is precies wat het lijkt:
een oude stad die frank en vrij
zich openbreekt voor een elektrische tijd

Peter Noordhoek