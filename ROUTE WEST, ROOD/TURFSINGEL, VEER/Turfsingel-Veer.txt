Welkom in 1903
Ik wil u vertellen wat ik zie
Ik sta op de kaderand
en zie vanaf de overkant
een naderend veer 
Voorop staat een heer
Hij draagt een donkere jas
daaronder, kraag met stropdas
Zijn baard en snor in een coupe
dat ik anno nu zou omschrijven 
als een hipsterlook

Onder zijn bolle hoed
bespeur ik een groet
Of nou ja, groet, hij kijkt mij aan
Ziet mij op die kade staan
Staart statig in mijn lens 
maar of hij oog heeft voor ‘t mens
achter de camera, weet ik
niet te duiden uit zijn blik

Hij heeft een groot postuur
Staat wijdbeens met het stuur 
van zijn fiets in beide handen 
Zwart model, witte banden 
Best een luxe bezit in die tijden
Hij had even goed kunnen rijden 
naar de stad, maar misschien
was zijn achterband plat
Staat hij alvast met voorband
op de rand, zodat hij bij voet aan wal
niet nog meer tijd verliezen zal

Dit is haast 
opvallend naast
Zijn medepassagiers die
Zoals ik het zie
Noch geld
Noch welgesteld 
Noch bolle hoed
Noch spoed
Noch fiets
Noch iéts
Met hun handen in de zakken
Alle tijd hebben om de pont te pakken

Maaike Hoonhout