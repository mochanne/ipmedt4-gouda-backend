{"titel": "Turfsingel, Werkvolk", "afbeelding": "https://www.beeldengedicht.nl/wp-content/uploads/2022/04/10-Turfsingel-werkvolk.jpg", "gedicht_titel": "Werkvolk", "gedicht": "de trots van het bedrijf\n\nde heren van groot\u00a0\n\ntot heel erg klein\n\nmet gestreken kragen\n\nen bepette hoofden\n\nhanden in de zakken\n\nhet eelt bekraste handen\n\nweggestopt\n\nklaar voor het productieproces\n\nhet dagloon gaat naar moeder\n\nen moeder-de-vrouw\n\nhet goud naar heren van stand\n\nAart Both", "info": "Deze foto uit circa 1920 laat ons mannelijke en rechts twee vrouwelijke werknemers van de kaarsenfabriek zien op wat toen nog de Blekerskade heette, bij vertrek dan wel aankomst op het fabrieksterrein. Deze kade, genoemd naar de blekerijen die hier in de 17e eeuw tussen de kwekerijen lagen, werd vroeger ook wel de Vlaamse Haven genoemd. De NV Stearine Kaarsenfabriek Gouda wordt in 1858 in \u2019t Buurtje aan Schielands Hoge Zeedijk gevestigd, maar twee jaar daarvoor begint het bedrijf, dat dan nog aan de Hoge Gouwe zit, al systematisch grond en gebouwen aan de Blekerskade op te kopen. Van 1856 tot 1920 wordt beetje bij beetje de hele straat opgekocht. De gemeente verkoopt (of ruilt) percelen boomgaard en grond, een sloot en een stuk openbare weg (1920); van particulieren worden huizen, schuren en erven, een werkloods, een scheepswerf, een oofttuin met stenen koepel, een spoel- en washuis met bleekveld, blekerij De Pauw met woonhuis en bijgebouwen, en buitenhuis \u201c. Mon Bijou\u201d (1868) verworven. De Blekerskade is, zoals op de foto goed te zien is, van openbare weg nu een afsluitbare weg op het fabrieksterrein geworden. De meeste personeelsleden van de kaarsenfabriek wonen in Korte Akkeren, in arbeiderswoningen die speciaal voor het werkvolk van de Turfsingel zijn gebouwd.\n\n"}