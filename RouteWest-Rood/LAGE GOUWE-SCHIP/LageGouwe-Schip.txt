Het vuile, ruige schip 
in het drabbig grijze water
met bruinroestige boeg en 
groenbruin smoezelig zeildoek 
gewikkeld om de neergelegde mast
langs de lengte van de smalle gracht

En recht als de mast
twee mannen keurig in de houding
doende met ongemak wat de fotograaf
kennelijk van hen verwacht
de man en dames aan de kade
denken ook: wat voor ding is dat?
die doos op poten
wat die man achter het kastje
beschreef als een ka-ma-ra
Is dat waarmee ik op een foto sta?

Wij denken: wat bijzonder, zo’n platbodem
Zij denken: wat bijzonder, zo’n camera
Wie bepaalt er wat gewoon is?
Dat we dit mogen zien, is dat wat gewoon is?

Peter Noordhoek